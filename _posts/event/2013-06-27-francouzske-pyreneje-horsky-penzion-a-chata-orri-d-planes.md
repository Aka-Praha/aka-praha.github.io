---
categories: [content, event]
permalink: /akce/francouzske-pyreneje-horsky-penzion-a-chata-orri-d-planes/
title: "Francouzské Pyreneje, Horský penzion a chata Orri d´Planés"
author: "Eliška Fárková"
---

Moje milé horolezkyně a horolezci,

 

s lehkou ostudou konečně zdravím ze Španělska. S ostudou proto, že jsem snad už minulý rok (?) slíbila, že se ozvu a popíšu místní horopodmínky. No, i když tu mají tempo pomalejší, čas tu běží stejně rychle.... No, dost výmluv a k věci.

Vlastně vám nepíšu kvůli Španělsku, ale kvůli Francii, konkrétně kvůli Pyrenejím. Celý červenec a srpen budu pracovat v horském penzionku a chatě Orri d´Planés (http://www.orrideplanes.com/), který se nachází v severním Katalánsku (Francie) ve východních Pyrenejích, cca 20 km od hranice se Španělskem, východně od Andorry, ve výšce 1 550 m n.m.

Kromě spaní v penzionku a v klasické horské chatě s kuchyňkou to lze i v jurtách (jo, fakt v jurtách!) nebo ve stanu. Ceny jsou podle mě docela únosné, zvláště na to, že je to Francie. Jedná se dokonce o ekologické ubytko s kuchyní z místních eko-zdrojů, ale jídla jsou tím pádem drobet dražší. Více info na uvedené webovce.

A teď trocha toho nejen lezeckého infa:

- delší tůry: Planés je vesnička ležící na GR 10 (Grande Randonnée 10), což je jedna z tůr přecházející celé Pyreneje, info v Aj viz zde http://en.wikipedia.org/wiki/GR_10_%28France%29, víc si najděte na googlu.

- výlety kolem: údolí Vallée d'Eyne (10 km) a Vallée de Galbe (20 km), jezera Lac de Bouillouses (15 km) a Lacs de Camporells (18 km), hory Puigmal (15 km), Massif des Madres (20 km), Gorges de Carança (20 km).

- lezení: les Melèzes, Cambre d'Aze, dokonce i nějaké stěnky pro začátečníky: poblíž chaty a Saint Pierre dels Forcats

- ferrata: Via Ferrata de Llo. 

Více info o aktivitách jak na jejich webovce, tak např. tady (francouzsky) http://www.weezigo.com/Tourisme_Planes-66210

Pro skupiny nabízí slevy, vše je ale samozřejmě lepší předem zarezervovat. Co mi tak říkali, největší boom je od poloviny července do cca 20. srpna, ale i tak to letos asi nebude nějak moc plný...

V každém případě, kdo by měl zájem, ať se mi ozve na mail efarkova@volny.cz.

Doufám, že se s někým třeba uvidíme! Ale když ne v Orri, tak v Praze se snad objevím kolem Vánoc.

 

Pěkné léto,

 

Eliška.
