---
categories: [content, article, methodology]
permalink: /clanky/metodika/zachranne-techniky-strauss/
title: "Záchranné techniky - Strauss"
date_created: 2010-10-21
author: "Ondřej Horáček"
---

## Straussova metoda

*Tuto metodu je vhodné použít např. při pádu prvolezce před založením prvního postupového jištění. Metoda spočívá ve vytažení (bezvládného - není schopen sám dolézt cestu, vyprusíkovat) spolulezce na štand a následném slanění. Metoda je vhodná pro kolmý, nebo převislý terén, při tření lana přes skálu se stává velmi obtížnou a je nutné ji eventuelně zkombinovat s kladkou. Předpokládá se jištění přes HMS v hlavním jistícím bodě s polovičním lodním uzlem.*

**Postup prováděných úkonů**

- Došlo k pádu prvolezce, nepodařilo se navázat kontakt, předpokládám, že je v bezvědomí (zde je úvaha, jestli nyní nemám zafixovat lano na štandu a slanit k němu, abych ošetřil případná akutní zranění. Musím posoudit situaci - Strauss mi bude nějakou dobu trvat a byla by to zbytečná dřina, kdyby mi spolulezec mezitím vykrvácel). Předpokládá se nemožnost spuštění spolulezce na nějakou polici.

- Musím si uvolnit ruce - provedu zafixování lana pomocí kravského uzlu: Levou rukou uchopím obě lana vedoucí od půlloďáku, volný konec přehnu tak, že vznikne jakýsi jazyk, ten obtočím kolem zatíženého lana a zezadu prostrčím mezi lany. Jazyk protáhnu tak, aby čouhal dostatečně dlouhý kus. Můžu pustit ruku svírající oba prameny, kravský uzel se sám pod zatížením dotáhne. Jazyk můžu pro jistotu někam přicvaknout karabinou, aby nedošlo k nechtěnému uvolnění.
- Nyní mám již volné ruce. Kolem zatíženého pramene lana uvážu asymetrický prusík tak, aby lano prokluzovalo pouze v jednom směru. Prusík natlačím co nejblíž ke karabině, na které uvážu "vánočkový" prusík, který zakončím 3-4 jednoduchými uzly.
- Zruším jištění kravského uzlu karabinou, zatáhnu za volný konec a kravský uzel se jednoduše rozváže, takže mám na HMS opět poloviční lodní uzel. Lano tažené váhou zraněného lezce však zastaví prusík. Odšroubuju zámek HMS, a zruším půlloďák. Lano vedu HMS tak, aby vytvořilo jednoduchý vratný bod.
Poznámka: *V tomto vratném bodě by bylo výhodné nahradit karabinu kladkou. Kombinace kladky a prusíku ale dobře nefunguje, problém je s prusíkem, který se nezastaví o karabinu, ale přelézá na druhou stranu. Pokud tedy chci použít kladku, potřebuju zároveň nahradit prusík blokantem. Zbytek postupu, včetně spojení blokantu a karabiny vánočkovým uzlem, zůstane stejný.*

- Na nezatíženém konci lana uvážu dva prusíky tak, abych po laně mohl šplhat nahoru. Pokud mám sebejištění zřízeno pomocí lana a lodního uzle, prodloužím jej na dostatečnou délku - třeba 4 metry. Nyní se do volného konce lana pověsím celou svou vahou a rukama tahám lano s postiženým nahoru. Jakmile se dostanu pod štand tak daleko, že mě zastaví prodloužené sebejištění, začnu prusíkovat nahoru. Lano s postiženým neujíždí, drží jej prusík. Poté celý proces opakuju, dokud nedostanu zraněného na štand.
- Zkrátím si sebejištění, nebo lépe - použiju vlastní odsedku. Teď musím připravit lano ke slanění. Vyzvednu svého kolegu tak vysoko, abych mu do některého jistícího bodu mohl cvaknout jeho odsedku (ideálně uvázanou v centrálním uzlu jeho kombinovaného úvazu). Postižený stále visí v laně bržděném prusíkem. Nyní rozvážu prusík na HMS a můj spolulezec sklouzne do svojí odsedky. Odvážu jeho i sebe z lana a připravím lano na slanění. Nezapomenu na uzlíky na obou koncích.
- Posbírám veškerý materiál, který nezanechám na štandu. Založím slaňovací pomůcku, pod ni si uvážu prusík dostatečně krátký, aby v žádném případě nevjel do slaňovací pomůcky. Nachystám se na slanění - připnu pomůcku k sobě HMS karabinou. Karabinu mám ve stejné výšce jako je centrální bod úvazku mého spolulezce. Zablokuju slaňovací pomůcku. Secvaknu jeho úvazek s HMS karabinou pomocí dvou expresek (zámky proti sobě).
- Nyní musím zrušit odsedku spolulezce, která je plně zatížená jeho vlastní vahou. Vezmu smyci, upevním ji k němu a protáhnu ji nějakou karabinou ve štandu. Vytvořím tak vratný bod. Dostatečně ji prodloužím navázáním dalších šitých smycí. Když se postavím celou svou vahou do nachystané smyce a rukama zvedám postiženého nahoru, dojde k odlehčení jeho odsedky. Tu zruším a zatíženou smyci postupně odlehčuji, dokud postižený nevisí na expreskách ve slaňovací karabině. Posbírám zbylý materiál na štandu. Postiženého si dám mezi nohy tak, že je zády ke skále.
- Zruším blokování slaňovací pomůcky, jednou rukou ho přidržuji, druhou brzdím. A frčíme dolů :-)
