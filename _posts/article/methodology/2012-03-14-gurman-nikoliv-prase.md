---
categories: [content, article, methodology]
permalink: /clanky/metodika/gurman-nikoliv-prase/
title: "Gurmán, nikoliv prase"
date_created: 2012-03-14
author: "David Kofroň"
---

Začátkem trocha sebeironie: maminka by nikdy v živote nepomyslela na to, že zrovna já budu publikovat následující výzvu.

**"Za pozvednutí kultury stolování a užívání winterraumu"**

Stejná situace -- vstoupíme po vyčerpávajícím dni do winterraumu -- ovšem dvakrát jinak:

- u stolu sedí skupina 6-8mi lidí (a ještě by se tam vešli další), na stole svíčky, ešusy s večeří, na prkénku úhledně nakrájený sýr, batohy kdesi v koutě. Vysoká gastronomie v extrémních podmínkách, oku (a jistě i jazyku) lahodící -- gurmán mohl by býti spokojen.
- u stolu sedí dva lidé (pro další není místo), na stole nepořádek -- použité nádobí, zakydáno, elegantní igelitové tašky a pytlíky -- téměř se není kde navečeřet ani pro ně dva. Batohy statečně blokují cestu kolem stolu. Snad gurmet by si liboval, ale gurmán si nedokáže pro zhnusení nad jídelním stolem pochutnat.

Tipovací soutěž: ke kterému číslu přiřadíte

- AKA
- Germáni?

Honosíme se slovem "Akademik" v názvu našeho oddílu -- táži se tedy: kdo jiný by už měl reprezentovat ČR v zahraničí (jistě, z věty čiší jisté elitářství)?

Potud ještě můžeme tvrdit, že je to naše věc, ale když opustíme winterraum ve stavu, kdy všechen ten bordel na stole zůstane, měli bychom se rdít studem ještě alespoň celý týden.

Fotodokumentaci nemám, protože

- Germáni by mi rozbili hubu
- bordel nefotim, neb se mi hnusí,

ale jistě nemusím apelovat na vaši představivost (stačí, žel, apel na vaši paměť).

Čili výzva:

- bojkot igelitek, aneb stolujeme kulturně
- nebuďme expanzivní --stačí zabrat jedno lůžko na člověka, ne?

 

Souhlasná glosa očité svědkyně (Lucie Trojanové) s podtitulem
**"Češi - milovníci igelitových tašek a velkoproducenti svinčíku"**

Hory - jezdím se tam koukat (na minimalistickou krásu bez harampádí) a jezdím tam taky poslouchat (ticho). Zkrátka tam jezdím pro potěchu smyslů.

Romantika večera ve wintráči v obklíčení mikrotenovými pytlíky je protimluv jak vyšitej. K potěše oka prostě igelit nemůže přispět. A wintráče jsou kouzelnými místy, kde lze hledět do ohně, rozprávět a popíjet - kulturní zážitek, jemuž by nemusela zaclánět pozorost odvádějící vrstva bordýlku.

Bohémství tkví někde jinde;).
