---
categories: [content, article, methodology]
permalink: /clanky/metodika/metodicke-okenko-vyber-macek/
title: "Metodické okénko - výběr maček"
date_created: 2014-12-15
author: "Honza Plocek"
---

Zdar. Psal jsem teď Robertovi e-mailovou odpověď na otázku "jaký mačky" a když už jsem to sesmolil, tak už to publikuju i tady - třeba to bude někoho před zimními Tatrami zajímat. Článek samosebou není určen starým zkušeným pardálům, které naopak v případě připomínek vyzývám k editaci či doplnění informací buď rovnou do textu anebo do diskuse. Nuže:

Důležitý jsou i boty. Ideální je, když máš boty tvrdý tak, aby se jim při chůzi vůbec anebo skoro vůbec neohýbala podrážka a když mají tyto boty žlábky na připnutí rychloupínacích maček vepředu i vzadu (anebo aspoň vzadu). Pokud takový boty nemáš, pak bych se mačkami příliš nezabýval a půjčoval si ty turisťačky z klubu.

Důležitý jsou taky vyhazovače sněhu. Nejlepší vyhazovače jsou na mačkách Grivel (mají na sobě takové půlkulaté profily, které se při chůzi zamačkávají a tím podporují odlupování sněhových bakulí). Ale zase jsou drahé.

 

V podstatě bych volil mezi dvěma koncepcemi:

**„Turistické“ mačky**.

Dvanáctihroté mačky s horizontálními předními hroty a vyhazovačem sněhu. Kloubové, ideálně rychloupínací. Ať mají dlouhé přední hroty, aby bylo co ošlapávat (na skále se přední  hroty neuvěřitelně rychle ošlapávají)

*Výhody:* Nízká cena, nízká hmotnost, skladnější, méně se na ně nabaluje sníh, lepší záběr ve sněhu. S novými dlouhými hroty jsou dostatečně lezecké, i když se jmenujou turistické.

*Nevýhody:* Když přední hroty ošlapeš, tak vyhodíš celé mačky.

V této kategorii jsem onehdy koupil mačky Raveltik Alpamayo a mohu je doporučit.

**„Lezecké“ mačky**.

Klasické rámové mačky považuju za přežitek. Tyto „lezecké“ mačky jsou v podstatě stejné jako turistické, pouze mají přední hroty vertikální a výměnné. Někteří výrobci (Grivel, Simond..) dělají přední hroty tvaru T, čili je to jakýsi hybrid mezi horizontálními a vertikálními hroty – podle mě ideální.

*Výhody:* Když ošlapeš přední hroty, tak si koupíš nové. Můžeš mít dvě sady hrotů, jedny na mixy, jedny na sníh a led – ty si udržuješ dlouhé a ostré. Můžeš experimentovat s monohrotem. Vertikální hroty jsou vhodnější na led a na skálu.

*Nevýhody:* Dražší, těžší, méně skladné, jsou tam šroubované spoje, čili hrozí určité riziko povolení šroubu během lezení, více se na ně nabaluje sníh.

 

V této kategorii jsem si teď pořídil mačky Simond Vampire.

 

Pro jakou kategorii se rozhodnout? Na sníh a asi i na firnové stěny bych bral „turistické“. Ale kdo leze firnové stěny, toho mačky obvykle přicházejí do styku i se skálou, a nemusí to být těžké mixy, stačí lehká trojka v Tatrách nebo klasický hřeben za AD v Alpách. Pro účely možného styku se skálou bych bral „lezecké“, a to i v případě, že bych chtěl pouze jedny „allround“ mačky.
