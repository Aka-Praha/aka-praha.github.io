---
categories: [content, article, area]
permalink: /clanky/oblasti/jickovice/
title: "Jickovice"
date_created: 2001-12-31
author: "Pavel Plecháč"
---

Poměrně nová oblast s dílny píseckých lezců v čele s Honzou Novákem. Nachází se přímo nad vodami přehrady Orlík v blízkosti hradu Zvíkov u obce Jickovice. Leze se tady po vltavské hrubozrnné žule a převládají spárové výstupy všech možných obtížností. Na rozdíl od většiny skalkařských oblastí je nutno většinu spár zajistit vlastními fidlátky a lezení je tedy mnohem pestřejší. Pokud ještě navíc někdo hledá překrásné okolí, pohodovou atmosférou a klid pak je tato oblast ta nejlepší volba.

Doporučené cesty

Plechy

- Barták do senátu - 6+ (V. Horník 1999) - Hlavní oblast-střední část

- Nástup přímo z pěšinky a pak stále po hraně přes převis až ke slaňáku. Nádherná vzdušná cesta.

- Něžná mrcha - 6- (M. Altman 1999) - Hlavní oblast-střední část

- Nástup je ve skalním amfiteátru. Vlastní cesta sleduje mírně šikmo doleva ubíhající lahůdkovou spáru s možností založení vlastního jištění.

- Divoké srdce - 7- (J. Novák, M. Horník 1997) - Hlavní oblast-střední část

- K nástupu je nutno sestoupit z pěšinky strmým svahem asi 5m. Začátek tvoří výrazný kout s koutovou spárou která prověří vaši spárařskou techniku. Dále je to už kolmá stěnka. První cesta v Jickovicích.

- Život nad řekou - 7- (P. Altman 2000) - Hlavní oblast-cesty v patře

- Parádní lezení plotnou s jemnými chyty až k nýtu a pak stále ve stejném stylu až nahoru.

- Krtkova erekce - 5+ (J. Novák 1998) - Hlavní oblast-cesty v patře

- Pohodové lezení pro radost a to nejdřív položenou koutovou spárou a pak spárkou vpravo.

- Bachmač - 6+ (F. Mezera 1998) - Hlavní oblast-cesty v patře

- Trošku vyhazující šikmou spárou přímo nahoru.
