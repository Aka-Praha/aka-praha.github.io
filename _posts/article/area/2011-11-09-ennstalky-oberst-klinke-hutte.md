---
categories: [content, article, area]
permalink: /clanky/oblasti/ennstalky-oberst-klinke-hutte/
title: "Ennstálky - Oberst-Klinke Hütte"
date_created: 2011-11-09
author: "Honza Plocek"
---

Opět je tu něco pro líné alpnisty. Pokusím se odpovědět na otázku, proč jet zrovna sem a ne do nedalekých krásných stěn Hochtoru. 

Důvod první - příjezd autem až na chatu, což je u "horolezeckých" chat v Rakousku ojedinělé.

Důvod druhý - je to pouhých cca 400 km, tedy něco přes 4 hodiny jízdy z PRG.

Důvod třetí - nástupy kolem hodinky, snadné sestupy.

Důvod čtvrtý - spousty fixně zajištěných cest vč. těch lehkých - zaleze si zde jak sportovec s deseti presama u pasu, tak klasik.

**Poloha:** Severní vápencové Alpy, Ennstálky nebo též Gesäuse, cca 120 km jižně od Lince. Příjezd buď tunelem za 4,50 (tehdy sjíždíme na exitu 86) nebo jej lze pohodlně objet přes Pyhrnpass (tehdy sjíždíme na 57). Mýtné za příjezd k chatě stojí 6 EUR. 

**Ubytování: **Oberst-Klinke Hütte. Je to bývalá zotavovna nebo spíš výcvikové středisko Wehrmachtu a architektura tomu odpovídá - mezi baráky do "U" se nachází buzerplac. Dalšími informacemi nemůžeme sloužit, neboť v listopadu a dubnu mají zavíračku. na AV webu inzerují otevřený **winterraum, žádný tam však není**. Spali jsme před chatou, dělali oheň, přijel nás tam v sobotu zkontrolovat chatár a no problem. Chatu si na fórech vesměs chválili, ale asi bude spíš dražší.

**Charakter lezení: **Vápno podobné jako ve Sv. Jánu, jen méně lámavé. Skála pevná, lezené cesty mírně ojeté. Cesty cca od 4- do 8, ty těžší jsou nyní volně lezené staré hákovačky. V záp. stěně Kalbingu je obrovské množství cest a variant a je třeba dávat si pozor, abyste se neuchýlili od vaší vysněné linie do nějakého humusu. Ve střední části stěny je spousta takových lávek, ramp a traversů. 

**Jištění:** Spíše sportovní vícedélky, ale i klasiky po vraždách. 

**Velikost: **Leze se na dva kopce, a sice Z a J stěna Kalblingu a J stěna Sparafeldu. Výška stěn kolem 200 - 250 m.

**Nástup: **Pod Kalbling v pohodě po značce za cca 1 h, pod Sparafeld masakr bezcestím - travers strmýma travama a plotnama posypanýma sutí - cca 2 h. Nástup pod Kalbling by možná šel seshora slaněním ze sedla mezi Kalblingem a Sparafeldem.

**Průvodce: **[bergsteigen.at](http://www.bergsteigen.at/de/huettendetail.aspx?ID=57), [topo Z stěny Kalblingu](http://www.horyinfo.cz/viewimages.php?cislocesty=2007050010&nazevcesty=&id-cl-ce=1062&type=1&titulek=Direkte+Westwand), [další topo zde](http://www.strassnig.at/start.php?url=klettern_kaibling_sw_pfeiler.html), [topo pěkné cesty Diagonale zde](http://www.strassnig.at/start.php?url=topo_sparafeld_diagonale.html).

**Doporučené cesty **(jedná se o výsledek rešerše a pohledu ze země, lezli jsme tam jen dvě cesty):

- všechny čtyřhvězdičkové z Bergsteigenů vypadaly pěkně, především profláknutý Kalbing Südgrat, krom toho ještě vypadal pěkně:
- Kalbing Südwestpfeiler 6+
- Kalbing Denggführe 7- (5+A0) - spárka ve stmé plotně
- Diretka záp. stěny Kalbingu 6+ (5A1) - nalezli jsme do ní ale v polovině stěny jsme se natlačili moc doleva do humusu, tedy do Baumgartnera a Kasparecküberhangu
- Sparafeld Diagonale 6 (5A0). Lezli jsme - parádní, logická linie, jištěno nt+bh, avšak hodně lezená.

**Zima: **Přes zimu je chata otevřená, ale autem se dá dojet jen k zámku Kaiserau a odtud cca 3,5 km pěšky po sáňkařské dráze. Na Kalbing, Sparafeld a Kreuzkogel by vedly krátké, pěkné a strmé skialpové tůry. Pelikan-Riebe 4- v Z stěně Kalbingu by mohla být zajímavá zimní lezecká tůra. Chatu jsem vyhodnotil jako jednu z vhodných na pohodové skialpy se ženou či děvčetem.

**Apel: **Jsme alpinisti, tak pojďme jezdit na hory. Není to drahý, je tam pěkný počasí a člověk si tam i zaleze. A hlavně - víc lidí - víc se toho vyleze, vychlastá, spálí se víc benzínu a vůbec je lépe. A věčně tady taky nebudem.
