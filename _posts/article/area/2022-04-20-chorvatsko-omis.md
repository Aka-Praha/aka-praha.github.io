---
categories: [content, article, area]
permalink: /clanky/oblasti/chorvatsko-omis/
title: "Chorvatsko - Omiš"
date_created: 2022-04-20
author: "Zuzana Kluková"
image: /images/2022-04/2022-03-23_007.webp
---

### **Základní popis prostředí**

Lezecká oblast Omiš se nechází při stejnojmenném pobřežním městě v jižní části Chorvatska (mezi Splitem a Makarskou). Už při příjezdu klikatými serpentinami krajina ukazuje svoji malebnost v podobě vápencových vrcholků různých tvarů a dvou říček vlévajících se napřed jedna do druhé a poté do moře.
Šutr je samozřejmě vápno, které zatím není oklouzané, není dokonce ani příliš ostré a ani se to na nás nesypalo.

### **Kdy sem vyrazit**

My jsme oblast navštívili na konci března, kdy předpovědi počasí slibovaly slunečno s maximálními denními teploty 18 až 20 °C a minimy kolem 10 °C. To bylo pro naše ne příliš drtičské lezení tak maximum, takže denní maxima kolem 15 °C by byla při slunečném počasí také naprosto v pohodě a větší drtiči by asi snesli i chladnější podmínky.

### **Kde se ubytovat**

Ve městě je kemp [Lisičina](https://www.ac-lisicina.hr/), který je doporučovaný i horolezeckými průvodci. Pojedete-li sem ale mimo sezónu (což kvůli teplotám pravděpodobně ano), není od věci kouknout se i na jiné možnosti ubytování. My jsme si našli apartmány [Nature](https://www.booking.com/hotel/hr/apartmani-nature.html?aid=808251) možná dokonce mající stejné majitele jako zmíněný kemp, kde nás jedna noc vycházela zhruba na 400 Kč na osobu. Kvalita tomu odpovídala, ale byli jsme rádi, že nemusíme stavět stan, vytahovat vařič, krájet chleba na koleni a podobně.

### **Co je zde k lezení**

Lezeckých sektorů je poměrně dost a velká výhoda je v tom, že jsou všechny dobře dostupné autem. Bydlíte-li ve výše doporučeném ubytování, tak jsou mnohé dostupné i pěšky.
Mezi cestami najdete jak jednodélky, tak vícedélky, vše poctivě vynýtované (u jednodélek tak po 2 metrech). Na své si přijdou začátečníci i drtiči, neboť jsou zde cesty od obtížností 4a až do 8a. Často to je navíc tak, že jeden sektor je spíše pětkový a jiný spíše sedmičkový, takže nemusíte pětky lovit po jedné v různých sektorech.
Průvodce jsme používali zejména z [internetu](https://climbingomis.com/guide.pdf), kde jsou dokonce i GPS souřadnice sektorů, takže zabloudit snad ani nejde.

### **Co jsme lezli my**

Sportovky v sektoru **Planovo middle**:

- Kate 5a: položená, pohodová
- Manteo 4c: položená, nahoře trochu divné, protože v přímé linii chybí nýty
- Active holidays 5a: položená, naprosto pohodová
- Pop slindro 5c: položená, už trochu morálek
- Luči 5b: spára (vezměte si rukavičky)
- Antun tun 5a: dole převísek (jsou tam madla), výše jednoduchý botanický kout
- Nede 5b: položená, pohodová
- Artis 5b: položená, nad balkónkem jen malé stupy a chyty, takže morálek (na cvakání v klíčovém místě musíte mít dost nadlezeno nebo to chce šáhlo)

![Planovo](/images/inline-images/converted_1_0.webp)
Vícedélka v sektoru** Ilinac**:

- Rambo 5a-5b-5c-5a-5b-6a-4?: Pěkná sedmidélka, 5c je rajbas s natahováním se do příjemných děr (Ještěrky u toho chrochtají blahem), 6a je lehce převislá spára následovaná lehce převislým koutem (pokud vám nejde o čistotu stylu, ve spáře minimálně druholezec může hákovat a v koutě lze použít stromeček). Štandy jsou pěkné, nýty relativně často, pro zlepšení morálu si můžete vzít sadu vklíněnců a jednu smyci. Začátek cesty poznáte podle úmrtní plaketky, ale vy se smrti bát nemusíte. Shora se schází směrem vpravo (na jihovýchod), kde se později napojíte na turistickou cestu. Nahoru jsme lezli 4 hodiny, dole jsme byli do hodiny.

![rambo](/images/inline-images/converted_2_0.webp)
