---
categories: [content, article, area]
permalink: /clanky/oblasti/jizerske-hory/
title: "Jizerské hory"
date_created: 2001-12-31
author: "Pavel Plecháč"
---

Žulové věže Jizerských hor jsou rozesety v divoké a nádherné přírodní scenérii v severním úbočí těchto hor. Skály jsou tvořeny hrubozrnnou žulou a nachází se zde velké množství jak stěnových tak spárových výstupů. Přitažlivost Jizerek spočívá hlavně v jejich klidu a nádherné divoké přírodě.

S výjimkou kuriózního plotnového lezení (po krystalech, jak jinak) zde převládá silové lezení nad technickým. V Jizerských horách se tradičně využívá šestimístné Welzenbachovy stupnice, rozšířené od roku 1957 o stupně VIb a VIc. Protože je klasifikace v současné době uzavřena, jsou nové výstupy často obtížnější a proto pozor na to, VIc může být i klidně za devět UIAA.

Doporučené cesty

Plechy

- Normální cesta - V-VI (B. Ullrich, E. Hutter 1921) - Zvon, oblast Srázy, Poledník

- Nejtěžší je traverz z poličky na hranu do dvojspáry, který je nutno udělat pouze za krystaly. Krok není těžký, spíše morálový, protože se děla ještě před prvním jištěním. Kdo si věří a jde do toho přeleze, kdo ne ten se vrací. Zbytek cesty je nesrovnatelně lehčí.

- Západní hrana - V (J. Čihula 1958) - Homole cukru, oblast Srázy, Poledník

- Krátkou, ale velice výživnou hranou na vrchol homole.

- Údolní cesta - VIb (W. Ginzel, A. Mai, H. Ginzel, G. Ginzel 1959) - Nos, oblast Polední kameny-Hlídači

- Nejkrásnější výstup v Jizerkách mohutnou údolní stěnou Nosu. Je velice dobře zajištěn kruhy a kdo chce může založit vlastního jištění co hrdlo ráčí.

- Převislá cesta - VI (T. Melichar, J. Němec 1964) - Zevloun, oblast Polední kameny-Hlídači

- Krátká vzdušná spárová cesta přes převis.

- Čihulova cesta - VI (J. Čihula, M. Machovič 1959) - Kazatelna, oblast Polední kameny-Hlídači

- Poměrně dlouhé lezení přes dva hladké výšvihy na vrchol Kazatelny. A krystaly drží a drží…

- Měsíční cesta - VIb (T. Melichar, M. Machovič 1969) - Polední stěna, oblast Polední kameny-Hlídači

- Tato cesta nabízí komín, plotnu, spáru i převis a navíc ještě nějaký ten adrenalin…
