---
categories: [content, article, club]
permalink: /clanky/klub/vznik-aka-kroniky/
title: "Vznik AKA kroniky"
date_created: 2016-03-19
author: "Oskar Lažanský"
---

Ahoj,

akcí je hromada, čas letí a záznamy nikde moc nevedeme. Tím pak zájímavé počiny zapomínáme nebo jinak ztrácíme. Myslím, že to je škoda a rád bych to zkusil trochu napravit organizováním AKA kroniky.

Není to práce pro jednoho, budu s tím potřebovat pomoci. Užitek z toho pak budeme mít všichni.

Představuji si to zatím takto, prosím o diskuzi do dubnové schůze:

AKA kronika

**Cíl kroniky:** Zaznamenat významné klubové akce v tisknutelné formě a jednotlivé ročníky tisknout a archivovat. Kronika může mít i rozšířenou digitální (multimediální) formát, ale tento není prioritní. Hlavním cílem však není vlastnění kroniky jako takové, ale možnost si v ní po čase zalistovat, zavzpomínat či rekapitulovat a prostě si to užít.

**Termín vzniku:** Kronika vzniká průběžně. Kontrola probíhá minimálně jednou měsíčně a to na schůzi nebo pomoci mailů nebo webu. Kronika (první kolo) se uzavírá před posledním slaněním a na slanění je její první výtisk k dispozici. Případné významné akce mezi slaněním a koncem roku se ke kronice dodají po slanění. Kronika bude pokrývat kalendářní rok.

Role kronikáře: Kronikář(i) mají roli organizační. Nepíší články o akcích, kde nebyli, pokud se na tom nedohodnou jinak. Pokud to není nutné a dohodnuté, tak články neupravují. Kronikář může pomoci s tvorbou příspěvku, ale není to jeho role.

**Autoři příspěvků:** účastníci klubových akcí.

**Do kroniky patří:** akce, které jsou významné pro klub nebo pro jeho členy. Jedná se o akce významné např. zajímavým výstupem, velikostí akce, významným činem apod. Prostě všechno o čem má cenu vyprávět. Např. zájezd do Tater do kroniky patří, odpoledne na Rovišti spíše ne (pokud to není něčím výjimečná věc, např. společné koupání nudistů). Kronika pokrývá i nelezecké akce (např. běžky kde se sejde významný počet členů, narození významného budoucího horolezce, velká pařba apod.)

**Formát a obsah příspěvků:** ve formátu doc nebo kompatibilním. Příspěvek by měl obsahovat:

- Termín akce
- Účastníci
- Zhruba popis programu
- Co se zajímavého dělo, lezlo, stalo.
- Fotka(y), nákresy, videa apod.

**Rozsah příspěvku:** Délka není limitována, delší a zajímavý příspěvek je vítán. Je lepší krátký příspěvek než žádný.

 **Termín dodání příspěvku:** hned po akci.
