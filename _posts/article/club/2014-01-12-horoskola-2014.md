---
categories: [content, article, club]
permalink: /clanky/klub/horoskola-2014/
title: "Horoškola 2014"
date_created: 2014-01-12
author: "Pavel Špeta"
---

Náš klub i letos pořádá tradiční **nábor nových členů** neboli horoškolu. Horoškola je určena pro začínající lezce, kteří s námi chtějí lozit a vstoupit k nám do klubu. V horoškole teoreticky probereme metodiku nezbytnou pro bezpečné lezení na zajištěných i nezajištěných skalách. Při výjezdech ven si pak vše osvojíte pod dohledem instruktorů, seznámíte se s námi a hlavně si dobře zalezeme.

**Podrobněji**

- [Bořeň s horoškolou](https://www.akapraha.eu/content/bo%C5%99e%C5%88-s-horo%C5%A1kolou-2014)

Harmonogram

Přednáška I - 20.3. 19:00 [U Mammuta](http://www.stenaholesovice.cz/)

Na začátku celkově popovídáme o horoškole, klubu a o vás.

V rámci přednášky probereme materiál a metodiku nezbytnou pro bezpečné lezení: sedáky, lana, navázání, karabiny, jistící pomůcky, jištění, postup lanového družstva, uzly, štandování…

Přednáška II - 27.3. 19:00 [U Mammuta](http://www.stenaholesovice.cz/)

Probereme věci, které se nestihnou na první přednášce. Každý si vyzkouší vázání uzlů nutných pro lezení

Umělka pod dohledem - 3.4. 18:00 [U Mammuta](http://www.stenaholesovice.cz/)

Ve dvojicích si zalezete na umělé stěně pod dohledem instruktora. Vyzkoušíte si navázání do sedáku i prsáku, procvičíte jištění, chytnete si malý pád na umělce a také si skočíte, zopakujeme základní uzly a instruktor Vám třeba poradí nějaké fígle pro lepší techniku lezení.

Od 8mi máme jako každý první čtvrtek v měsíci schůzi, takže můžete zůstat na pivko, naopak před schůzí hodně z nás chodí na stěnu nebo na boulder.

Zajištěné skály - 10.4. 17:00 Branické skály

Polezete ve dvojicích na jednodušších zajištěných cestách, instruktor Vám dohlédne na metodické náležitosti a sami vytáhnete nějakou cestu. Každý horoškolák předvede, že umí všechny potřebné uzly a správně cvaká expresky. Vyzkoušíte si slanění s prusíkem

Skály na vlastním I - 26 - 27.4. Bořeň

Seznámíte se s lezením na vlastním jištění, budeme cvičit zakládání jištění, štandování a zalezeme si :). Budeme stanovat na louce pod Bořní, do hospody to také není daleko :).

Skály na vlastním II - 27-29.6 Ostrov

Druhá víkendová akce, bude již pokročilejší a samostatné lezení na písku. Ukážeme si zakládání uzlů na písku a pak již budeme lézt. Lezení bude samostatné, instruktor Vám doporučí nějaké lehčí cesty. Vybavení je třeba mít vlastní.

Testík - 5.6. 19:00 [U Mammuta](http://www.stenaholesovice.cz/)

Na závěr horoškoly si ověříme, že znáte metodiku. Každý, kdo úspěšně napíše test, se pak může stát členem našeho klubu a pořídit si přes nás průkazku ČHS.

Organizační informace

Pokud máte zájem o nábor do našeho klubu, tak napište [Pavlovi](https://www.akapraha.eu/people/%C5%A1t%C3%A9pa) nebo [Bédovi](https://www.akapraha.eu/content/%C5%A1karohl%C3%ADd). Připište něco o sobě a také, jaké máte zkušenosti s lezením a jak jste se k nám dostali.

Pokud jsi zkušený lezec a chceš k nám do klubu, není problém, horoškolu absolvovat nemusíš nebo si můžeš jen jet na praxe zalézt.

Cena horoškoly je 1200,- Kč, zahrnuje teoretické přednásky, zajištění instruktorů při praktickém výcviku a případné půjčení vybavení z naší klubové půjčovny. Nezahrnuje dopravu na venkovní akce ani vstup na stěnu. Platí se na první přednášce.

Účast na akcích horoškoly považujeme za automatickou, pokud se nedohodnote jinak. Praxe se konají, i když je venku ošklivo (pokud tedy zrovna není skála pod sněhem).

V horoškole budeš potřevat následující lezecké vybavení. O vybavení budeme diskutovat na první teorii, stačí si jej pořídit do první praxe.

- Sedák
- Prsák
- Lezečky
- HMSku
- Šroubovací karabiny - alespoň dvě
- Helmu - zdarma půjčujeme horoškolákům z naší klubové půjčovny
- Lano - do dvojice
- Expresky - do dvojice
- Prusíky

Pokud nemáš potřebné vybavení je možné se domluvit s instruktorem o zapůjčení povinného vybavení.

A co dál

Následující zapojení do klubu a lezení je samozřejmě na Vás :). Počítáme s tím, že se stanete členy našeho klubu a že budeme jezdit na sklály a do hor. Jinak ještě doporučujeme tyto navazující akce:

- Určitě každému doporučujeme absolvovat letní horolezecký **kurz [Encián](http://www.pksoft.sk/encian/) v Tatrách**. Většina z nás (kteří tam nezasněžili) si ho moc užili a pochvalují. 
- Zájemcům o lezení v zimních horách se dostane dobrého základu na **zimním kurzu [Enciánu](http://www.pksoft.sk/encian/)**.

Určitě vám také pomůže prohloubit si základy metodiky přečtením některé z metodických knih, [tady](https://www.akapraha.eu/node/130) vám některé z nich doporučujeme.

Pro začátek jsme dali dohromady i [seznam cest](https://www.akapraha.eu/node/467), které jsou lehké a lezitelné.
