---
categories: [content, article, club]
permalink: /clanky/klub/horolezecka-pisen-ty-dne-7-vysockij/
title: "Horolezecká píseň (tý?)dne 7 - Vysockij"
date_created: 2014-09-12
author: "Jan Pěkný"
---

Poslední slanění je vyhlášené, tak ať se po prázdninách ještě trochu kulturně povzneseme a s repertoirem seznámíme.

Hned dvě ultrahorolezecké písně v našem zpěvníku má na svědomí prostřednictvím Jarka Nohavici legendární moskevský rebel s hlasem drsným jako jarní firn - Vladimír Vysockij. Známou **Píseň o příteli** a **Vrcholek**.

Vysockij nemá na svědomí jen tyhle dvě, ale ještě asi tři další. Ale k těm bohužel nejsou texty v češtině nebo alespoň ne texty, které by v češtině šly do huby tak dobře, aby se dali zpívat. On sám to taky nebral jako písně, ale recitaci svých básní za doprovodu kytary. A první sbírka jeho básní, Zaklínač hadů, která vyšla v Moskvě až čtyři roky po jeho smrti, je uvedena slovy „Tato kniha není zpěvník...“. Takže je to vlastně v pořádku.

Cože tolik horolezeckých písní? Vladimíra Vysockého znají všichni jako zpěváka, básníka, ale byl to taky vynikající herec. Jako herec začínal a ten zpěv, ten přišel až pak. V roce 1966 se zúčastnil natáčení horolezeckého filmu Vertikal o výstupu na nezlezený Kavkazský vrchol Or-Tau. Výstup, bouře, boj o život, je to prostě drama, ve kterém Vysockij hraje radistu Voloďu. Natáčelo se přímo na Kavkaze pod Elbrusem. A tam také pod dojmem vyprávění horolezců propadnul kouzlu horolezectví, tomu, že horolezci jsou, aspoň v těch horách, ti poctivý, stateční, rovní chlapi. A hned namístě o tom napsal několik písní (teda správně básní) a čtyři z nich se hned ve filmu objevily. Že by sám lez, to těžko. Při jeho tempu a způsobu života by to snad ani nešlo.

Při vší úctě k Jarkovi, originál je prostě těžko překonatelný. A [tady](http://www.youtube.com/watch?v=ZhkqZtk4YgE) ho navíc máte i s úryvky filmu (čtyři písně v jednom videu). Ale nedá mi to a [pro změnu tady](http://www.youtube.com/watch?v=KQPypvJnfno) je to jen s kytarou, což tomu podle mě prostě sluší víc.

Ve filmu jsou právě **Píseň o příteli** a **Vrcholek**. Pak je tam taková horsko-válečná vložka, která bez shlédnutí celého filmu působí trochu divně. A na konec **Loučení s horami**. Chybí tam **[Skalolazka](http://www.youtube.com/watch?v=ZVJsndq5sZY)** a **K vrcholu**. A i toho Jarka si poslechněte, ať víte o čem to je. [Píseň o příteli](http://www.youtube.com/watch?v=vy8dJwTXRYM) a [Vrcholek](http://www.youtube.com/watch?v=A-43XceO_gQ).

Kdo z vás neslyšel otázku: Která hora je nejkrásnější? Často se na ní odpovídá citátem z Vysockého „Nejkrásnější je hora, na které jsem ještě nebyl“ (že už jste to někde slyšeli?). Jsou to verše z refrénu **Loučení s horami**. Ono je to v originále trošku jinak, ale tím si přece nebudeme tak pěkný citát kazit.
