---
categories: [content, article, diary]
permalink: /clanky/denicek/skialp-v-okoli-troms/
title: "Skialp v okolí Tromsø"
date_created: 2023-10-25
author: "Luboš Chvátal"
image: /images/2023-10/Tromos_logo-022_0.webp
---

Na konci března 2022 vyrážíme s kamarády z oddílu AKA Praha na skialpové dobrodružství na dalekém severu, do oblasti nejsevernějšího norského města **Tromsø**.  Hornatá krajina v okolí tohoto města ležícího 400 km za severním polárním kruhem, představuje jedinečnou destinaci pro provozování skialpinismu z jiné dimenze.
Dechberoucí krása spletitých ostrovů a sněhobílých plání lesknoucích se v ocelové modré hladině ledového oceánu, majestátní štíty Lyngenských Alp vypínající se nad temnými vodami hlubokých fjordů. K tomu zvláštní až mystická atmosféra arktické zimní krajiny zahalené do bílého hávu.
Jedinečná scenérie severské přírody učaruje opravdu každému.
![Mapa](/images/inline-images/0001_1.webp)
 

Naše devítidenní putování začíná nezbytnou logistikou, půjčením karavanu a nákupem potřebného proviantu v Tromsø. Odpoledne už míříme s naším domečkem na čtyřech kolech na západ od Tromso na ostrov Kvaloya, kde vybíráme jednoduše dostupný cíl Buren (802m). Za ne úplně ideálního počasí pozvolna stoupáme z nulové nadmořské výšky po mírných svazích a kocháme se prvními výhledy na mořskou hladinu. Druhý den měníme kurz na jihovýchod a vybíráme dominantní vrchol Svartnestinden (1214 m) vypínající se nad vodami fjordu Balsfjorden. Na kopci jsme ten den úplně sami. Ve finální pasáži vrcholového hřebínku náš už opět halí mraky, ale i tak si vychutnáváme náš první opravdový vrchol.
Vzhledem těsné blízkosti oceánu a přítomnosti teplého Golfského proudu je pro celou oblast charakteristické velmi proměnlivé a nestálé počasí. Každý večer absolvujeme poradu nad výběrem vhodné destinace slibující dobrou pravděpodobnost nejlepší předpovědi. Z toho pohledu je svoboda, kterou nám při přesunech poskytuje náš bydlík naprosto ideální. Celkově je o něco stabilnější počasí směrem na východ, hlouběji do kontinentu, kam se rozhodneme přesunout na následující dny.
![Plánování](/images/inline-images/001_0.webp)
 

Napojujeme se na hlavní páteřní silnici mířící z Narviku až nejsevernější bod evropské pevniny, obkroužíme jižní část Lyngenských Alp a podél Lyngenského fjordu směřujeme po úzké klikaté silničce dál na sever až na úchvatný ostrov Kågen.  Jedná se o nejsevernější bod našeho výletu a více než kde jinde, tu na nás dýchá zvlášť ponurá atmosféra odlehlého severu. Kågen je opuštěný a extrémně hornatý ostrov, který je ze všech stran obklopený oceánem. Jeho nejvyšší bod Store Kågtinden dosahuje úchvatné výšky 1228 m. Při faktu, že rozloha ostrova je pouhých 85 km², se jedná o zcela výjimečný úkaz.  Večer před výstupem poprvé spatřujeme polární záři, což ještě více umocňuje už tak silný zážitek.  Výstup na Store Kågtinden patří jednoznačně k vrcholům celého zájezdu. Po pozvolném začátku a zdolání plochého sedla si za ním razíme cestu strmým úbočím až vystoupáme na závěrečnou vrcholovou pasáž, kterou zdoláváme za silného větru.  Výhledy z vrcholu na obklopují okolní oceán jsou impozantní. Po vydařené túře zajíždíme do rybářského městečka Skjervøy a ještě večer se trajektem přesunujeme z městečka Olderdalen do Lyngseidet na Lyngenském poloostrově.
![Skialp](/images/inline-images/011.webp)
 

Lyngenské Alpy – nejdivočejší a nejrozervanější pohoří Norska, který svých charakterem nejvíc připomíná alpské štíty, tady v Norsku je tato fascinující kulisa navíc obklopena všudypřítomným oceánem. Vybíráme túru v severní části Lyngenu na dominantní vrchol Storgalten. Už podle lyžařské heatmapy je nám jasné, že se jedná o oblíbený cíl, což se potvrzuje ráno na parkovišti přijíždějícími auty. Nám se však naštěstí podaří vyrazit ještě před početnými vláčky dalších skialpinistů. Celá túra vede ve stínu a my za mrazivého počasí, kdy rtuť teploměru atakuje -20 stupňovou hranici, neúnavně stoupáme až na severní hřeben. První paprsky slunce nás zahřejí až těsně před vrcholem. Z vrcholu si vychutnáváme dechberoucí panorama sněhobílých hor ostře kontrastující s tyrkysově modrou hladinou okolních vod. Naše euforie pokračuje i při následném sjezdu, kdy kreslíme ostré linie do skvostného prašanu.
![Skialp1](/images/inline-images/019.webp)
  
![Top](/images/inline-images/022_0.webp)
 

Po vydařené první části našeho putování se přesunujeme do centra celé oblasti města Tromsø, kde doplňujeme zásoby proviantu na další dny a vzhledem ke špatné předpovědi si ordinujeme rest day. Ten strávíme stylově ve vodním relaxačním komplexu Tromsobaden nacházejícím se na okraji města. Zde si dopřáváme zaslouženou očistu těla a užíváme si příjemné koupele.
![Skialp3](/images/inline-images/024.webp)
 

Večer opět lovíme nad sluneční heatmapou vhodnou lokalitu s alespoň trochu optimistickým výhledem počasí. Náš další kurz stáčíme směrem na západ na poloostrov Kvaløya. Vzhledem k množství čerstvě napadlého sněhu vybíráme raději defenzivnější cíle, kterými jsou vrcholy Nordtinden (640 m) a Gråtinden (871 m). Počasí má k ideálu daleko a výstup i sjezd absolvujeme za zhoršené viditelnosti.

 
![Aurora](/images/inline-images/030.webp)
 

Od začátku našeho plánování panovala při výběrů možných cílů shoda navštívit ostrov Senja. Senja je druhý největší ostrov , svým tvarem připomínající chobotnici s chapadly. Do ostrova se hlavně ze západu zařezává řada úzkých fjordů obklopená strmými a rozeklanými horskými štíty. Cestu na ostrov si opět výrazně zkracujeme trajektem z vesnice Brensholmen do přístavu Botnhamn. Přejíždíme ostrov ze severu na jih a cesta zimní polární krajinou je zážitkem sama o sobě. Jakoby zde snad čas ani neexistoval, jen všudypřítomný zvláštní klid a mír, který večer tiše „narušuje“ magická polární záře. Za náš skialpový cíl volíme vrchol Lonketind, parkujeme za vesnicí s údajně nejkratším názvem Å a za ideální počasí stoupáme jižní hřebenem směrem k vrcholu. Po poledni už se kocháme epickými výhledy na dramatické fjordy s horami strmě stoupajícími k azurově modré obloze. Další den následuje přesun směrem k Tromso, cestou se pokoušíme vychytat drobné okno v šedě zatažené obloze a operativně vybíráme pro další výšlap vrchol Vassbruntinden. Od poloviny túry se viditelnost horší, zesiluje vítr, a proto se tentokrát spokojujeme pouze s dosažením nižší kvóty na jižním hřebenu.
![Skialp4](/images/inline-images/036.webp)
 

Na předposlední den nicméně slibuje předpověď opět zlepšení a nám se rýsuje důstojné rozloučení v podobě další krásné túry. Přejíždíme na poloostrov Ringvassøya a další den ráno parkujeme ve výchozím bodě túru na vrchol Nordfjellet. Začátek výstupu si zpestřujeme přechodem přes zamrzlé jezero, pokračujeme stoupáním v pohádkovém zakrslém březovém lese a po nekonečném hřebeni dosahuje hlavního vrcholu. Sjezd natátým firnem a ve spodních partiích ještě kvalitním prašanem byl pomyslnou třešničkou na dortu naší severské odysey.
![Plain](/images/inline-images/052.webp)
