---
categories: [content, article, diary]
permalink: /clanky/denicek/ob-co/
title: "OB.. co??"
date_created: 2012-11-22
author: "Jan Pěkný"
---

Plazili jste se v noci po slizkém kmeni nad hladinou kamenitého jezírka? Sjížděli jste svahem do tmy po břidlicových deskách? Hledali jste za bledého svitu čelovky vchod do nízké jeskyně? Balancovali jste na temné hraně zarostlého lomu? Překonávali potemnělé potoky a pátrali v soumračném lese po jámách, prohlubních, pahrbcích a skalkách? Uléhali jste po půlnoci v přeplněné sokolovně, provoněné mokrými ponožkami a propocenými tričky, aby vás ještě za tmy probudil čísi protivný budík?

Bouldrovali jste na mohutném pahýlu letitého buku? Prusíkovali jste vzhůru po hladkém šedém kmeni? Znáte skály u Železného Brodu? Vysólovali jste čtyři věže za půl hodiny? Nadávali, když jste klopýtali korytem potoka? Natahovali se po prvních větvích hladkého kmene a šplhali vysoko v korunách stromů? Nebo se sunuli po rozpadajících se cihlách ve zdech zapadlé zbořeniny? Brodili jste se ledovou vodou jezírka a poskakovali, abyste znovu zahřáli zčervenalé nohy? Zamávali soupeři na kopci přes údolí? Supěli do kopce? Klouzali s kopce? Sledovali ubíhající hodiny a minuty? Byli jste špinavý, odření a unavení? Padli po sedmi hodinách šťastně na spacák? Nacpali si břicho gulášem? Zažili jste radost z překvapivého výsledku? NE??!! Pak jste nebyli na 57. ročníku Orientačního Běhu Pražských Horolezců.

[![](/images/IMG_1909.preview.webp)](/images/IMG_1909.webp)    [![](/images/IMG_1924.preview.webp)](/images/IMG_1924.webp)

 

Další fotky v naší [fotogalerii](http://linux.fjfi.cvut.cz/~aka/fotky/_2012/2012-11%20OBPH%20T%ECpe%F8e/)

A ještě jedny [cizí fotky](http://lenikovo.rajce.idnes.cz/121117_-_OBPH_2012/)
