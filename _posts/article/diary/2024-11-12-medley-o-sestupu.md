---
categories: [content, article, diary]
permalink: /clanky/denicek/medley-o-sestupu/
title: "Medley o sestupu"
date_created: 2024-11-12
author: "Zuzana Babuková"
image: /images/2024-11/27_019.webp
---

To jsme tak jednoho dne sestupovali z vrcholu Grosser Beilstein (Hochschwab gruppe) a bylo to děsně úmorné... Všechno se pod námi sypalo, panoval strach z pádu, do toho bylo relativně vedro a celé to prostě trvalo příšerně dlouho (až k autu tak 3,5 hodiny). Pro zvýšení morálu jsem si začala prozpěvovat a nebýt toho, tak jsem v tom svahu ještě nyní. Sdílím tedy vzniklou medley (tj. směsku navazujících písní).   **Část 1: ne vždy zcela pevně držící velké šutry, docela sešup, padat fakt nechcete** *(melodie "My máme rádi víno")* My máme rádi velké šutry, protože to na nich dobře drží. A nemáme rádi malé šutry, protože na nich i kloužem jenom stěží.   **Část 2: drobnější suť, při pádu se můžete odřít nebo si vymknout kotník** *(melodie "Travička zelená")* Travička zelená, to jsou taky dobré stupy. Travička zelená, to je moje záchrana. Když se se mnou všechno řítí, travička mě vždycky chytí. Travička zelená, to je moje záchrana. *(Nutno dodat, že verš "když se se mnou všchno říří" vznikl skutečně hned po vykvíknutí kvůli podklouznutí.)*   **Část 3: relativně bezpečná čast, ve které si ale uvědomujete, že to je stále ještě kus cesty a také začínáte vnímat vedro (do té doby byly jiné starosti)** *(melodie "Já do lesa nepojedu")* Já do lesa klidně půjdu, já se do lesa těším. Nemám tam totiž kam padat, a to je věc nejlepší! I cestičku za sto zlatých klidně vám dnes zaplatím. Já do lesa klidně půjdu, navíc je tam taky stín.   **Část 4:** Nebyla napsána, neboť jsem po dosažení lesní cesty odpadla do trávy a chvíli jen uvolňovala nastřádané napětí. A pak už bylo jen dobře, a to se písně neskládají :-)  
![2024-07-27_001](/images/inline-images/27_001.webp) ![27_023](/images/inline-images/27_023_0.webp)
